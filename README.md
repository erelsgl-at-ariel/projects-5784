<div dir='rtl'>

# אוניברסיטת אריאל - המחלקה למדעי המחשב - פרוייקט שנתי ה'תשפ"ד

לפי החלטת המחלקה, בשנת ה'תשפ"ד יוצעו פרוייקטים מחקריים בלבד.

## מה זה בכלל מחקר, ולמה זה טוב?

בשנה א למדתם תיכנות - זה ידע חשוב, אבל הוא מאפשר לכם 
רק לפתור בעיות בשפה מסויימת. ייתכן שבמקום העבודה שלכם ישתמשו בשפה אחרת.

בשנה ב למדתם אלגוריתמים - זה ידע כללי יותר, כי הוא מאפשר לכם לפתור בעיות
בכל שפת-תיכנות שתשתמשו בה.
אבל עדיין, אתם יכולים רק לפתור את הבעיות שלמדתם.

*פרוייקט מחקרי* נותן לכם ידע כללי עוד יותר - 
הוא מאמן אתכם בלימוד עצמי, מימוש ובדיקה של אלגוריתמים חדשניים - 
אלגוריתמים שפורסמו בספרות המדעית רק בשנים האחרונות.
כישרון ללמוד אלגוריתמים חדשים מאפשר לכם להתעדכן ולהישאר בחזית הידע המדעי.
בנוסף, כישורי מחקר פותחים לכם אפשרויות לעתיד:

* עבודה במחלקת-מחקר בחברה גדולה (כמו גוגל, פייסבוק, יבמ) - המחלקה שבה ממציאים את המוצרים החדשים.
* אפשרות להמשיך באוניברסיטה לתואר שני או שלישי.

## איך מתנהל הפרוייקט ואיך נקבע הציון?

לכל פרוייקט יש לוח-זמנים ובו כ-10 שלבים. יש להציג למנחה את כל אחד מהשלבים בשעת הקבלה. כל שלב מזכה בכ-5 נקודות;
הציון נקבע ע"י המנחה. בסה"כ אפשר לצבור 50 נקודות.

בסיום הפרוייקט, יש לכתוב דו"ח המסכם את תוצאות המחקר שלכם - מה עשיתם ומה גיליתם, ולהגיש למנחה ולרכז הפרוייקטים.
כמו כן, יש להיבחן על הפרוייקט בעל-פה בפני רכז הפרוייקטים, בנוכחות המנחה.
הציון שלכם על הדו"ח ועל הבחינה נקבע ע"י שלושה חברי-סגל, בהתייעצות עם המנחה:

* רכז הפרוייקטים - ד"ר אור אנידג'ר (20 נקודות);
* פרופ' בועז בן משה (15 נקודות);
* פרופ' עמית דביר (15 נקודות).


## איזה פרוייקטים מחקריים יש?

השנה אני מציע פרוייקטים מחקריים משלושה סוגים עיקריים:

1. [פיתוח אלגוריתם חדש](research/README.md).
2. [פוליטיקה הוגנת](experiments/README.md): תיכנות, בדיקה והשוואה בין אלגוריתמים לחלוקה הוגנת של משאבים ציבוריים, בעזרת סקרי דעת-קהל וניסויי הדמיה.
3. [תכנות אלגוריתמים מחקריים](opensource/README.md): קריאת מאמר מחקרי, תיכנות האלגוריתם שבמאמר, השוואה לאלגוריתמים אחרים, שיפור ביצועים, ושילוב במערכת קוד פתוח.

~~(4). [משחק מחשב רציני](games/README.md): עיצוב פיתוח ותיכנות משחק-מחשב חינוכי או מחקרי, ובדיקת ההשפעה והתועלת של המשחק על שחקני ניסוי.~~

</div>